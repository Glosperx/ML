Tadeusz Dołęga-Mostowicz urodził się w folwarku Okuniewo koło Głębokiego. Był synem Stefana i Stanisławy z Popowiczów[3]. W 1915 ukończył gimnazjum w Wilnie, a następnie rozpoczął studia na Wydziale Prawa Uniwersytetu w Kijowie. Należał w tym czasie do konspiracyjnej Polskiej Organizacji Wojskowej. W 1917 przerwał studia i wyjechał do Warszawy, gdzie zaciągnął się ochotniczo do wojska. Brał udział w wojnie polsko-bolszewickiej.
W latach 1922–1926 był współpracownikiem, a następnie redaktorem dziennika „Rzeczpospolita”, związanego z chadecją. Jako felietonista używał wtedy pseudonimu C. hr. Zan. Jego antysanacyjne felietony padały ofiarą cenzury[4]. W publicystyce poruszał m.in. drażliwe politycznie sprawy: aresztowania gen. Juliusza Malczewskiego, zaginięcia gen. Włodzimierza Zagórskiego i pobicia posła Jerzego Zdziechowskiego.
W 1927 Dołęga-Mostowicz został pobity przez nieznanych sprawców. Jak podaje w przedmowie do powieści Kiwony Józef Rurawski, pisarz został porwany 8 września 1927 z ulicy Grójeckiej, siłą wciągnięty do samochodu, wywieziony do Janek pod Warszawą, pobity w lesie i wrzucony do dołu ziemnego. Uratował go od śmierci przechodzący przypadkowo rolnik. Wydarzenie głośno komentowała prasa opozycyjna, która podejrzewała przedstawicieli władzy sanacyjnej o sprawstwo lub inspirację pobicia, czemu jednak zaprzeczali przedstawiciele obozu władzy. Według opozycji miała to być próba zastraszenia (lub nawet unieszkodliwienia) krytycznego wobec rządu felietonisty. Po porwaniu i pobiciu pisarz stracił zdrowie i wycofał się z działalności dziennikarskiej na rzecz pracy literackiej[5].
W 1932 ukazała się najważniejsza jego powieść – Kariera Nikodema Dyzmy, w której na przykładzie ówczesnej Polski ukazał uniwersalne mechanizmy kierujące elitami władzy. Chociaż w większości postaci i opisanych sytuacji nie można dopatrzyć się rzeczywistych pierwowzorów, to w postaci pułkownika Waredy, przyjaciela Dyzmy można bez trudu rozpoznać Bolesława Wieniawę-Długoszowskiego[6].
Po sukcesie wydawniczym powieści Dołęga-Mostowicz zajął się wyłącznie działalnością literacką. W latach 30. został autorem kilkunastu poczytnych książek oraz kilku zrealizowanych scenariuszy filmowych. W ciągu roku pisał średnio dwie powieści (łącznie 16). Dzięki popularności swych utworów dorobił się znacznego majątku (ze sprzedaży praw autorskich zyskiwał dochody rzędu 15 tys. zł miesięcznie). Około 1935 zamieszkał w luksusowym apartamencie na pierwszym piętrze pałacu Rembielińskiego przy ul. Piusa XI 10 (obecnie Al. Ujazdowskie 6a)[7].
W stopniu kaprala podchorążego rezerwy brał udział w wojnie obronnej 1939[8]. Jest kilka wersji ostatnich chwil Tadeusza Dołęgi-Mostowicza. Poniósł śmierć w granicznym miasteczku Kuty, lecz okoliczności tego wydarzenia nie są jasne. Prawdopodobnie stało się to w czasie walki polskiego patrolu osłonowego, którym dowodził. W wersji Zygmunta Antoszewskiego pisarz miał zawrócić do Kut znad granicy polsko-rumuńskiej, by rozdać głodującym mieszkańcom chleb pozostawiony w budynku koszar. W tym czasie do miasta wkroczyły wojska sowieckie. Trzy czołgi ostrzelały samochód z niosącymi pomoc polskimi żołnierzami, którzy wycofali się w stronę mostu[8]. Według naocznego świadka Dołęga-Mostowicz zginął w samochodzie w czasie ostrzału z karabinu maszynowego przez sowietów[8]. Wedle innej wersji pisarza zabili sowieccy żołnierze, gdy zwlekał z poddaniem się i oddaniem broni. Jest również relacja, mówiąca, że Dołęgę zabił sowiecki żołnierz zainteresowany jego butami[9]. Również dokładna data jego śmierci pozostaje nierozstrzygnięta. Wśród historyków przeważa dzień 20 września (dokładniej godz. 11 tego dnia[8]), jednak reprezentowana jest także wersja, że Mostowicz zginął dwa dni wcześniej, tj. 18 września.
Nagrobek Tadeusza Dołęgi-Mostowicza na cmentarzu Powązkowskim, 2006
Pierwotnie został pochowany w Kutach 22 września 1939 przez miejscowych Polaków, którzy ufundowali pomnik nagrobny (zawierający z konieczności inskrypcję w języku ukraińskim) i przez lata nim się opiekowali[8]. Jego prochy sprowadzono do Warszawy 24 listopada 1978 i pochowano w katakumbach na cmentarzu Powązkowskim (rząd 113-3)[10]. Poświęcone pisarzowi epitafium znajduje się w krużgankach (ciąg lewy) warszawskiego kościoła św. Antoniego Padewskiego.